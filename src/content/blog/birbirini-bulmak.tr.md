---
id: "birbirini-bulmak"
title: "Birbirini Bulmak"
excerpt: "Benim gibi meyvelere çok rastlamadım. Mavi tohum izni dikkatli memurlar tarafından Balkanlarda imzalanmış ve yüzyıllar içinde bir dala sürüklenmiş olduğumu bilirim."
date: "2025-10-01"
tags: ["poiesis", "şiir", "deneme"]
category: "poiesis"
---

Benim gibi meyvelere çok rastlamadım.
Mavi tohum izni dikkatli memurlar tarafından Balkanlarda imzalanmış
ve yüzyıllar içinde bir dala sürüklenmiş olduğumu bilirim.
Beni herkes anlamaz.
Tadım ve kokum seçkinlerin zevkine hitap eder diye gururlanır
veya avuturum kendimi.

Ayrıldığım dala şimdi geri bakınca,
aslında o kadar da farklı olmadığımı görüyorum.
Ben de rüzgarlar tarafından okşanmaktan keyif alır, atların ağzında acı bir tat bırakır, herkes gibi Güneşi severdim.
Biz meyvelere has mıdır bilmem; biz süreç içindeyken olanları olduğu gibi göremeyiz.
Bana da o oldu da şimdi geri bakınca biraz daha iyi görüyor gibiyim.

Fakat o her şeyi serinleten, benim de bir noktada kapıldığım rüzgarlar,
bir yerden sonra garip gelmeye başladı bana.
Beni harekete geçirebilen yegane şeyler olmasına rağmen, nasıl diyeyim,
bunlar bizi aynı zamanda sarsan, dağıtan şeyler diye taktım.
Kuşların salık verdiği pencerelerden haz etmemeye başladım.

Bizi harekete geçiren şeyleri durup bir düşünmeyecek miyiz?
Bizi harekete geçiren şeylerin bize olan düşmanlıklarını görmezden mi geleceğiz?
Hepimizi çılgına çeviren şu böceklerden başka bir şikayetimiz yok mu?
Ağaçların beni usulca dinlediğini hissediyordum da
diğerlerinin umursadığını sanmıyorum sözlerimi.

Meyveler birbirlerini bir yere kadar dinler, bir yerden sonra herkes kendini; böyle konulara ise kimse girmez.
Ağaçlar yerlerinde kıpırdamadan durmaya müstahaktırlar.

Söyleyecek bir sözüm de kalmadı benim zaten.
Üzerinde durduğum dalın da artık beni taşımaz olduğunu hissettiğim an bırakıverdim kendimi.
Yola çıkmak, yoldan çıkmak derler.
Bize küçükken söylenirdi sanırım bu söz.
Ya da benim gibi rüzgardan bıkmışlar için anlaması kolay bir durumdur bu.

Ne oldu da böyle oldu?
Açıklaması benim için uzun sürdü.
Hep tuhaf diye bilinen toprağa kendini bırakmak
sadece bu suçu işlememişlere kolay gözükür.
Yüksek bildiklerini bırakmak ve eğimin izin verdiği ölçüde yuvarlanmaya başlamak.

Yuvarlanarak nerelere geldim artık tayin etmek zor.
Arkama baktığım zaman üzerinde durduğum ağacı daha iyi görüyorum.
Beklediğim bir durum olarak, dallar ve yapraklar da bir tuhaflaşıyor.
Toprağın tuhaflığı ise giderek daha anlamlı hale gelmeye başladı.

Yol boyunca derimin içinde inşa ettiğim sert kabuğun zayıflamasını izledim.
En içteki yumuşak doku bana kendini hatırlattı.
Kırılmakla ilgili korkularımı bir kenara bıraktığımı söyleyebilirim.
Geri bakınca bazı şeyleri daha iyi görmemi bunlar sağladı diye bir iddia atsam ortaya,
yanımdakilerden bir itiraz gelmez sanırım.

Bütün bu yolculuk hakkında söyleyebileceğim çok şey var.
Fakat şuna dikkat çekmeliyim: ne çok meyve varmış, benim gibi, yoldan çıkmış meğer.
Özellikle biz at kestaneleri olarak konuştukça hayret ettik.
Diğer meyvelerle olan benzerliğimizi yeni yeni keşfediyoruz.

Kaybolduğumuz bu toz toprağın içinde nasıl denk geldi bu aynılıklar diye sorarız.
Dışardan gevşek görünüyorsak rahatlığımızdan ziyade yıpranmışlığımızdandır; keyifliysek özgür olduğumuz için.
İçimizden düşünürüz: ne olduğunu tam anlamadan koptuğumuz dallarda, kendimiz gibi başkalarının olduğunu tahmin etseydik eğer,
ne kadar beklerdik?

Uzun yoldan geldik,
yorgunuz,
bir sürü şey öğrendik.

Hemhal olanlar fark edermiş,
bu hayat böyleymiş demek.
Birbirini bulmak için önce kaybolmak gerek.
