---
id: "benim-askim-nasil-bir-sey"
title: "Benim aşkım nasıl bir şey?"
excerpt: "İpince beyaz bir ip uzatırım gördüğüm en uzaktaki buluta. Tabi ki de bulutlu bir günde."
date: "2025-01-14"
tags: ["poiesis", "şiir"]
category: "poiesis"
---

İpince beyaz bir ip uzatırım
Gördüğüm en uzaktaki buluta
Tabi ki de bulutlu bir günde

Hiçbir bulutu yerinden oynatmayacak şekilde
ve hiçbir bulutun durup dururken kıpırdamaları gerektiğine ses çıkarmayacağı incelikte
yavaş yavaş çekerim ipi kendime doğru

Bütün bulutlar içinden geçirir ama söyleyemez
Böyle bir iple mi hareket edecek o kadar kova su
E ben de bilirim zaten bu işin böyle olmayacağını
Elimden çok daha fazlası da gelir duran suları hareket ettirmekle ilgili
Öyle bir atlayışım vardı ki havuza daha küçücük çocukken, görmelisiniz!

Önce sol elimle sonra da sağ elimle, çekerim ipimi.

Bazı bulutlar tutamaz kendisini, der: "Ne yapıyor bu çocuk?"
Birisi gaddarca konuşur: "Aptal bu!"
Sanırlar ki bilmiyordum akıllarından geçenleri
Hesaplamadığım bir iş yapmam ki ben!

Geride kalan sağ elimi kıvrak bir döndürme hareketiyle birden ön tarafa atarım, çekerim ipimi.

Değiştiremeyeceğim gerçeklere karşı oldum olası bir mide bunaltım vardır.
Etrafımdaki bütün ağaçlar bilir bu huyumu benim ve gülerek izlerler.
O günün bulutlarına nazaran ağaçlarla tanışıklığımız vardır, gücenmem onlara.
Ben onların bu durgunluğuna saygı gösteririm, onlar da benim bu tarz zıpırlıklarımı severler aslında.
Hepimiz acıyarak bakarız o bulutların kendini özel sanan hallerine.
Sinirlenip şimşek çaktıklarında bizim mahallenin yeni fidanları bile basar kahkahayı

Islanmış kollarımda su damlaları durmaya çekinir, ben çekerim ipimi.

Bütün hevesimi kaçıran şey ise gözyaşlarımla gelir bazen, birden çökerim.
Vücudum bir utanç sisinin içine girer, hiçbir ses duyamam artık.
Ne akşam gelecek yıldızlar ne de ertesi gün tekrar açacak Güneş, fayda etmez.
Ayağımın dibine gelmiş bir tavşana bile anlatamam derdimi.
Hıçkırıklar tarafından iyice bir dövülürüm.

Kendime geldiğim zaman sis dağılmış, gitmiş bütün bulutlar, ip görünmeyecek kadar ince
Bir bakış atarım ağaçlara, yeni bir ip bulur çekerim.

Kendime doğru.
